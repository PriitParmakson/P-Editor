---
title: Tutvustus
permalink: Tutvustus
---
              
# Mis on samatekst?

## Määratlused

*Samatekst* - tekst, mis pahupidi lugedes annab sama teksti. Sealjuures: 1) kirjavahemärgid ei tule arvesse*; 2) suur- ja väiketäht on samaväärsed; 3) tekstil on ka mingi mõte.

Näiteks: `No suu saiaseks, kes aias uus on.`

*Lubatud kirjavahemärgid on: reavahetus, tühik, koma, punkt, miinus, hüüu- ja küsimärk, sulud, koolon, semikoolon, jutumärgid.

*Samasõna* - sõna või sõnavorm, mis pahupidi lugedes annab sama sõna.

Näiteks: `samas`

*Pahupidi* tähendab teksti teisest otsast.

*Peegeltäht* on tähele vastav, sama täht, mis asub samateksti teisest otsast lugedes samas positsioonis. Samatekstis vastab igale tähele täpselt üks peegeltäht. Ühekordne kesktäh (vt allpool) on ise enda peegeltäht.

*Potentsiaalne samatekst* - tekst, mis muidu oleks samatekst, kuid mille alguses või lõpus on üks (erandjuhul ka kaks või kolm) üleliigne täht (üleliigset tähte). Sellist teksti võib nimetada ka *liiaseks*. Tekst võib olla *vasak-* või *paremliiane* (üleliigne täht on vastavalt teksti alguses või lõpus).

Paremliiane tekst: `auru a`

Vasakliiane tekst: `al loll auru all olla`

*Kesktäht* - samateksti keskel asuv täht. Kesktäht võib olla *ühe-* või *kahekordne*. Kesktäht (või -tähed) on iseendi peegelduseks.

Ühekordne kesktäht: `saatanAna taas`

Kahekordne kesktäht: `tegi õNN õiget`

*Parempoolse kesktähega samatekst* on samatekst, mille kesktäht on ühekordne ja asub sõna alguses.

Näiteks: `Sukis esikus.`

*Vasakpoolse kesktähega samatekst* on samatekst, mille kesktäht on ühekordne ja asub sõna lõpus.

Näiteks: `viskel eksiv`

## Samatekstide ühendamine

Samatekstide koostamist hõlbustab lühemate samatekstide ühendamine. Seejuures peab muidugi jälgima, et mõte ka kokku sobiks.

Moodus 1

Kõige lihtsam on laiendada samateksti, mille kesktähtede vahelt jookseb sõnapiir. Sellise teksti sisse saab lisada igasuguse teise samateksti.

Moodus 2

Paremliiane tekst on ühendatav parempoolse ühekordse kesktähega tekstiga:

`yyy a`
+
`xxxx axxxx`
=
`xxxxa yyy axxxx`

Näiteks:
`Aegamisi mutta sattumisi mage a`
+
`Aga harib abirahaga`
=
`Aga harib aegamisi mutta sattumisi - mage! - abirahaga.`

Samamoodi saab ühendada vasakliiase teksti ja vasakpoolse ühekordse kesktähega teksti.

Moodus 3

Parempoolse kesktähega tekst on ühendatav teise parempoolse kesktähega tekstiga.

`Ooh, otse kere! Tere, vaga Tagavere! Terekest, ohoo!`
+
`Eakas teema. Tere, tere, vana kere! Tere, Kanavere! Teretame, etsa kae!`
=
`Eakas teema. Tere, tere, vana kere! Tagavere! Terekest, ohoo! Ooh, otse kere! Tere, vaga! Tere, Kanavere! Teretame, etsa kae!`

