---
title: Mis on samatekst?
permalink: MisOnSamatekst
---
              
# Mis on samatekst?
{: .no_toc}

- TOC
{:toc}

## Määratlused

*Samatekst* - tekst, mis pahupidi lugedes annab sama teksti. Sealjuures: 1) kirjavahemärgid ei tule arvesse*; 2) suur- ja väiketäht on samaväärsed; 3) tekstil on ka mingi mõte.

Näiteks: `No suu saiaseks, kes aias uus on.`

*Lubatud kirjavahemärgid on: reavahetus, tühik, koma, punkt, miinus, hüüu- ja küsimärk, sulud, koolon, semikoolon, jutumärgid.

*Samasõna* - sõna või sõnavorm, mis pahupidi lugedes annab sama sõna.

Näiteks: `samas`

*Pahupidi* tähendab teksti teisest otsast.

*Peegeltäht* on tähele vastav, sama täht, mis asub samateksti teisest otsast lugedes samas positsioonis. Samatekstis vastab igale tähele täpselt üks peegeltäht. Ühekordne kesktäh (vt allpool) on ise enda peegeltäht.

*Potentsiaalne samatekst* - tekst, mis muidu oleks samatekst, kuid mille alguses või lõpus on üks (erandjuhul ka kaks või kolm) üleliigne täht (üleliigset tähte). Sellist teksti võib nimetada ka *liiaseks*. Tekst võib olla *vasak-* või *paremliiane* (üleliigne täht on vastavalt teksti alguses või lõpus).

`auru a` (paremliiane tekst) 

`al loll auru all olla` (vasakliiane tekst)

*Kesktäht* - samateksti keskel asuv täht. Kesktäht võib olla *ühe-* või *kahekordne*. Kesktäht (või -tähed) on iseendi peegelduseks.

`saatanAna taas` (ühekordne kesktäht)

`tegi õNN õiget` (kahekordne kesktäht)

*Parempoolse kesktähega samatekst* on samatekst, mille kesktäht on ühekordne ja asub sõna alguses.

`Sukis esikus.` (parempoolse kesktähega tekst)

*Vasakpoolse kesktähega samatekst* on samatekst, mille kesktäht on ühekordne ja asub sõna lõpus.

`viskel eksiv` (vasakpoolse kesktähega tekst)

*Kanooniline kuju* &mdash; samatekst, millest on kõrvaldatud kirjavahemärgid ja tähed on teisendatud väiketähtedeks.

`sukisesikus` (kanoonilisel kujul samatekst)

*Samaväärsed samatekstid* &mdash; samatekstid on samaväärsed, kui nende kanooniline kuju on sama.

*Pooltekst* &mdash; pool samateksti kanoonilisest kujust. Kui kesktäht on ühekordselt, siis ilma kesktäheta.

`sukis` (pooltekst)

*Eellane* &mdash; `s1` ja `s2` on suhtes eeltekst-järeltekst siis ja ainult siis, kui `s1` pooltekst (ilma kesktäheta) sisaldub `s2`-s. Seda suhet tähistame `s1 < s2`.

`iba abi` (eellane)

`Abitut iba.` (järglane)

## Samatekstide ühendamine

Samatekstide koostamist hõlbustab lühemate samatekstide ühendamine. Seejuures peab muidugi jälgima, et mõte ka kokku sobiks.

Moodus 1

Kõige lihtsam on laiendada samateksti, mille kesktähtede vahelt jookseb sõnapiir. Sellise teksti sisse saab lisada igasuguse teise samateksti.

Moodus 2

Paremliiane tekst on ühendatav parempoolse ühekordse kesktähega tekstiga:

`yyy a` + `xxxx axxxx` -> `xxxxa yyy axxxx`

Näiteks:

`Aegamisi mutta sattumisi mage a` + `Aga harib abirahaga` = `Aga harib aegamisi mutta sattumisi - mage! - abirahaga.`

Samamoodi saab ühendada vasakliiase teksti ja vasakpoolse ühekordse kesktähega teksti.

Moodus 3

Parempoolse kesktähega tekst on ühendatav teise parempoolse kesktähega tekstiga.

`Ooh, otse kere! Tere, vaga Tagavere! Terekest, ohoo!` + `Eakas teema. Tere, tere, vana kere! Tere, Kanavere! Teretame, etsa kae!` = `Eakas teema. Tere, tere, vana kere! Tagavere! Terekest, ohoo! Ooh, otse kere! Tere, vaga! Tere, Kanavere! Teretame, etsa kae!`

